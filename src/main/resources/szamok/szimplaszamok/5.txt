5-ös: az Optimista
És az érzelmek?

Akinek a Születés Nap száma 5, 14, 23, vagy, a Sorsmisszió száma:
14=5-ös, 23=5-ös, 32=5-ös, 41=5-ös, és 50=5+0=5-ös, azok a szerencse gyermekei,
mert pozitív hitükkel bevonzzák a szerencséjüket, ezért tálcán kapják az élettől a lehetőségeket.
Feladatuk, hogy a rugalmasságot, a bölcsességet, a megértést képviseljék és tanítsák meg másoknak.
Az 5-ös egyéniség nagyon sok jó tulajdonsággal és képességgel rendelkezik: nagyvonalú,
optimista, belső ereje van, hite, és önbizalma.
Az Ötös szám nemcsak a Numeroszkóp, hanem a személyiség középpontja is, egy alkotó energia.
(Akinek nincs ötöse, azt jelenti: nincs meg a belső hite, önbizalma.)
„Jól csak a szívével lát az ember" - azaz van egy láthatatlan, belső morális iránytűje,
a lelke mélyén valahol ő már tudja, hogy nincs jó és rossz.
A Kozmikus Isteni Igazságot ösztönösen képviseli, benne van a tudás, a bölcsesség. 
Nem bosszúálló, rendkívül toleráns és elnéző mások hibáival szemben - tudja, hogy ő sem tökéletes.
Ahogy Benjamin Franklin mondta: „Hunyd le félig a szemed, ha jól akarsz szeretni".
Ösztönösen megtalálja a segítőit. 
Ötletes, jó a közelében lenni. 
Lendületes, magával ragadó, egyáltalán nem fél a változástól. 
Hisz az isteni gondviselésben, nem aggódik, nem problémázik, minden úgy jó, ahogy van. 
Rendkívül rugalmas, nem kötődik igazán senkihez és semmihez. 
Nem készít hosszú távú terveket, bármikor tud változtatni az életén. 
Rengeteget utazik, költözik, nem gond, ha a sors külföldre viszi, ott is jól érzi magát,
bárhol megtalálja a helyét a világban.
Az Ötös életművész. 
Elegánsan, de sportosan, lazán öltözködik, formabontó is tud lenni, sokszor meghökkent másokat. 
Óriási a hite, optimizmusa, ezért sok barátja van, de sokan irigylik is. 
A környezete nem mindig érti meg, bohócnak, baleknak nézik, de megvan a belső ereje,
ami mindig átsegíti a nehézségeken.
Amíg a Négyes megdolgozik az életért, ő bevonzza a jó dolgokat. 
Elszórja a pénzt, mert tudja, hogy lesz - ez nagyon jó -,
de feltétlenül kell mellé a képletben a négyes szám, ami a szertelenségét visszafogja.
Túl sok ötössel -- túl sok hittel, optimizmussal - szélhámossá válhat. 
A terjeszkedő ambíció is jellemzője egy ötös egyéniségnek,
ami akár a testi kiterjedésben is látható - két ötös a képletben már súlyproblémára utal.
Az 5-ös a szabadság szimbóluma is, ami azt jelenti,
hogy rendkívül fontos számukra a szabadság és a függetlenség.
Nem biztos, hogy a leghűségesebb típus, de nála a félrelépéshez némi érzelem is szükséges. 
A függetlenséget a párkapcsolatának is megadja, de azért, hogy ő is független maradhasson,
mert őt nem lehet birtokolni.
Nem viseli el, ha uralkodni akarnak rajta, kimenekül a kapcsolatból.



Több párkapcsolata is van, a régiekkel is jóban tud lenni.
Otthonában nem a rend, a pedantéria a legfontosabb. Nincsenek túl nagy elvárásai másokkal szemben.
Játékos, laza a gyereknevelésben is.
Médiaszám is az 5-ös: a szavak mesterei, szónoki képességűek. Írónak. tanárnak, művésznek,
hittudósnak, szellemi vezetőnek kiválóan alkalmasak.
Akármi a foglalkozásuk, azt kiemelkedően, művészi szinten művelik.
Nagyon jó a humorérzékük.
Rendkívül fontos számukra a tudás, a legtöbb Ötös szinte egész életében tanul.
Attól félnek ugyanis a legjobban, hogy a külvilág, vagyis mások szemében üresnek tűnjenek.
Ezért minden területen nagy tudással rendelkeznek, felkészültek.
Szívesen bizonyítják bölcsességüket, a társaságban előbb-utóbb előadást tartanak bármilyen témában.
Ironikusak, kicsit felsőbbrendűnek tartják magukat, lenézik az anyagi világ rabjait.
Az idővel viszont fukarak, oda még egyszer biztosan nem megy el,
ahol csak felszínes dolgokról esik szó. Mindig elemeznek,
analizálnak, mindennek jelentőséget tulajdonítanak,
viszont túlzott objektivitásuk miatt mindig az eseményeken kívül helyezik magukat.
Az a legnagyobb baj, hogy igazából semminek és senkinek nem tudják odaadni magukat,
és így inkább megfigyelői, mint résztvevői lesznek magának az életnek.
Szeretik a társaságot, de igazából mindig egyedül vannak. 
Korrektségük is egyfajta védekezés, hogy másoktól folyamatosan távol tartsák magukat,
és nehogy felelősséget kelljen vállalni, vagy, hogy túl közel kerüljünk hozzájuk.
Vitás helyzetben megértik a problémánkat, de azt is elmondják, hogy miben nincs igazunk. 
A nagy objektivitás mellett pedig megint csak háttérbe szorulnak az érzelmek. 
Hol van a szeretet? 
Ezeket az érzéseket nem tudják igazán közel engedni magukhoz. 
Legnagyobb szeretetük és szerelmük sem múlja felül szabadság iránti vágyukat.

A harmonikus Ötös egyéniség, lojális, együtt érző, nem esik bele a mindent tudás csapdájába,
érzelmileg felszabadult.
Már nem feszélyezi a másokkal való érzelmi összekapcsolódás lehetősége, mert abból nem lehet baj,
ez nem veszélyezteti a függetlenségét, szuverenitását.
Nem akar a környezetétől elszigetelődni, és nem veszi zaklatásnak,
hanem elfogadja a hozzá közel álló személyek közeledését.
Felismeri önmagában is, hogy szeretetre vágyik. 
Fel meri vállalni, sőt, ki is tudja mutatni az érzelmeit,
amitől a környezete még jobban fogja értékelni az ő csodálatos személyiségét.
Több időt tölt azokkal, akik a legfontosabbak az életében. 
Tudja, hogy a tartalmas együttlétek, az érzelmi összetartozás,
a közös örömök megélése által lesz teljesebb az élete.